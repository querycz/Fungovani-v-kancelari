# Základní informace k fungování v kanceláři

Fungování v kanceláři
* Stůl si před odchodem uklidíme, ať se nám příště lépe přichází do uklizeného prostředí (hlavně špinavé nádobí, rozházené papíry a kabely pod stoly, atp.)
* Kromě pořádku ve vlastní kanceláři se staráme i o pořádek ve společných prostorech (nádobí nenecháváme ve dřezu, ale vkládáme do myčky, třídíme odpad, atp.)
* Pokud jsme v kanceláři poslední, nezapomeneme zamknout dveře od kanceláře.
* Pokud jsme v našem bloku budovy poslední (což si ověříme), při odchodu zamkneme a zakódujeme vstupní dveře do prosklené chodby.
* K hardwaru (monitory, klávesnice, tiskárna, TV, NAS aj.) se chováme s úctou, ať nám dobře slouží. Jednou za čas je můžeme zbavit prachu.
* Květiny pravidelně zaléváme, ať nám rostou a zpříjemňují prostředí.
* Pokud se nám nelíbí hudba, kterou kolega pro všechny hraje, vezmeme si sluchátka nebo se domluvíme na změně playlistu, který se bude líbit všem posluchačům.
* Pokud odcházíme na delší dobu z kanceláře, například na oběd, a kancelář zůstane prázdná, nezapomenem ji zamknout. Sice máme v okolí známý a přátelský kolektiv, v budově se ale pohybují i cizí lidé.
* Na schůzky hodíme slušně oblečení, abychom dobře reprezentovali. Pánové si vezmou košili či tričko s límečkem, kalhoty (ne kraťasy) a uzavřené boty (ideálně Smart Casual). Dámy si jistě poradí.

Software
* Používáme legální software a dodržujeme jeho licenční podmínky.
* Platformově nejsme vyhranění a každý používá takový operační systém a nástroje, které mu vyhovují. Sdílené nástroje a technologie jsou voleny tak, aby byly na platfromě nezávislé.

Komunikace
* Pokud komunikujeme textem, komunikujeme ideálně s diakritikou. Při komunikaci s klienty je to nutné, ať je nám dobře rozumět.
* Komunikačním jazykem je čeština, technickým jazykem je angličtina (komentáře kódu, názvy tříd, funkcí, obsah commitů atp.)

ICT bezpečnost
* Disky našich strojů a zařízení šifrujeme, protože bezpečnost a ochrana dat je pro nás velmi důležitá.
* Každý je zodpovědný za bezpečné uložení hesel, která mu byla v rámci práce na projektu svěřena, přičemž používáme nějaký password manager, např. 1Password, KeePass aj.
* Pokud máme podezření na zneužití hesla, únik či nějakou jinou formu kompromitace hesla, oznamíme to bez zbytečného odkladu Jirkovi.
* Nebudeme vyhledávat, prohlížet, tisknout a šířit elektronické dokumenty s pornografickým nebo národnostně a nábožensky urážlivým obsahem, stránky propagující rasismus, násilí nebo podněcující k užívání drog.

Bezpečnost v komunikaci
* Jsme velmi obezřetní, pokud jsme k internetu připojeni prostřednictvím veřejných WiFi hotspotů. Na takových místech se nepřipojujeme ke kritickým službám (např. svému internetové bankovnictví, webmailu, správě domén atp.)
* E-mailovou komunikaci (příchozí/odchozí) se serverem používáme pouze šifovanou (SSL).
* Pokud musíme použít FTP pro komunikaci se serverem, snažíme se použít alespoň FTP/S nebo SFTP. 

E-maily
* Používáme jmennou konvence e-mailových schránek jmeno.prijmeni@query.cz.
* E-mailový podpis máme nastaven podle vzoru:
```
Jméno Příjmení
role
+420 123 456 789 (volitelné)
Query Digital, s.r.o.
Malá Štupartská 634/7, 110 00 Praha 1
www.query.cz
```

* Jméno volíme pouze ve tvaru "Jméno Příjmení", nikoliv "Jméno Příjmení - Query" ani nic podobného (jméno uvádíme bez akademického titulu).
* Akademický titul standardně neuvádíme, protože tituly v našem profesním prostředí nejsou příliš používané. Přesto mohou nastat situace, kdy je vhodné titul pro formu uvést – např. podle potřeby v komunikaci s lékaři, právníky a dalšími formálními odvětvími, která mají v oblibě tituly používat. V těchto případech titul můžeme uvést.

Etický kodex
Poslední aktualizace: 20. 4. 2016

Etický kodex je vypracován pro všechny pracovníky a kontratory Query bez ohledu na postavení, roli či funkci v týmu. Východiskem pro etický kodex jsou zákony, které jsou platné tam, kde Query provádí svoji činnost.

Kodex však činí i něco dalšího – poukazuje na naši touhu činit víc, než jen dodržovat literu zákona, ale i pracovat v souladu s normami poctivosti a etického chování.

Kodex Query pomáhá v řešení obtížných dilemat, se kterými se můžeme setkat v každodenní pracovní činnosti. Etický kodex určuje normy, které jsou závazné pro každého zaměstnance i kontraktora Query a každého, kdo jménem Query vystupuje.

Query se řídí etickými pravidly ve vztahu ke všem našim partnerům i klientům.
* Transparentnost – všem zúčastněným stranám poskytujeme vždy maximum relevantních informací.
* Diskrétnost – materiály a informace, které jsou nám svěřeny, nikdy neposkytneme třetím stranám bez předchozího souhlasu subjektu, kterého se informace týkají.
* Kompetence – znalost specifik odvětví a regionů je pro nás samozřejmostí.
* Důvěra – mezi pracovníkem Query a klientem, eventuálně partnerem má důvěra pro nás zásadní význam. Náš cíl je vybudovat osobní vztah vzájemné důvěry a otevřenosti.
* Imunita klienta – klientem poskytnuté údaje nebudou zneužity.
* Osobní přístup – vždy volíme osobní a adresnou komunikaci s klienty i partnery, snažíme se poskytovat informace přesné, úplné a konkrétní.

Etický kodex je základním popisem etických norem, na jejichž respektování stojí naše filozofie.
1. Každý, kdo pracuje pro Query je povinen dodržovat zákony země, ve které vykonává svoji práci. Je také povinen chovat se čestně a v souladu s morálními a kulturními principy, obecně uznávanými v místě, kde se právě nachází.
2. Každý, kdo pracuje pro Query, je povinen respektovat své nadřízené i kolegy a dodržovat zásady vzájemné důvěry a spolupráce. Každý zaměstnanec Query si musí být vědom, že i svým osobním vystupováním navenek reprezentuje firmu.
3. Při práci je třeba stále pamatovat na to, že zákazník je zpravidla na prvním místě a jeho spokojenost je velmi důležitá.
4. Zákazník má za všech okolností, reklamační řízení nevyjímaje, nárok na slušný a příjemný přístup. Není přípustné jakékoliv omezování zákaznických práv z důvodu zákazníkovy národnosti, sociálního postavení apod.
5. Pokud oprávněný pracovník není schopen vyřešit zákazníkův požadavek, musí o tom neprodleně informovat svého nadřízeného.
6. Vždy je třeba mít na paměti, že Query je společností, která musí přinášet co nejlepší výsledky pro své partnery a klienty, a dobrá pověst je základem našeho úspěchu.
7. Je nutné respektovat závazek mlčenlivosti.
8. Každý, kdo pracuje pro Query je povinen počínat si při své práci tak, aby chránil oprávněné zájmy zaměstnavatele a zároveň chránil životní prostředí. Závazky, pokud nejsou v rozporu se zákony nebo obecně uznávanými morálními principy dané země, musí být řádně a včas plněny.
9. Je zakázáno zneužívat postavení v Query pro své osobní zájmy nebo zájmy třetích osob, zneužívat informací, věcí, zařízení Query pro svoji soukromou potřebu.
10. Každý zaměstnanec i externí spolupracovník musí udržovat své pracovní místo v čistotě, pokud je pracoviště v nepořádku je taktéž pokládáno za slušné postarat se o úklid pracoviště.
11. Zaměstnanci i externí spolupracovníci jsou tolerantní vůči svým kolegům a navzájem se respektují.
12. Pokud se zaměstnanec nebo externí spolupracovník ocitne v situaci, kterou nedokáže vyřešit sám, musí obeznámit svého nadřízeného, popř. jednatele společnosti Query.
13. Tyto zásady jsou závazné pro všechny zaměstnance Query i ostatní osoby, které pro Query pracují, a to od okamžiku, kdy se s nimi seznámili nebo seznámit měli.
